жылі былі каток і пеўнік. збудавалі яны хатку пры лесе. кажа раз каток пеўніку: — я пайду ў лес на ўловы, а ты зачыніся й нікога ня пускай у хатку. — і пайшоў. ажно прыбягае ліска пад акенца ды просіць: — пеўнік, пеўнік, адчыні! памяла мне пазыч. прыехалі госьці з замосьця, няма чым печ вымесьці, пірагі пячы. а пеўнік на гэта: — зводзіш ты мяне, зводзіш, — ты мяне абманеш. — не адчыню я хаткі й табе нічога ня дам. — ах, які-ж ты злосны! — кажа ліска. — а я не маню, каб я жыла. ну, калі ня верыш, дык падай мне памяло праз аконца, галубок! адчыніў пеўнік акенца і дае ёй памяло, а ліска не за памяло, а за яго ды наўцекі. стаў пеўнік галасіць: коціку-браціку, мяне ліска схапіла, зубамі крыльцы шчаміла, ды нясе мяне ў цёмныя лясы, за высокія горы, у глыбокія норы! ратуй мяне! шкада стала коціку пеўніка. ён, як мага ў пагоню пагнаўся. лісіцу дагнаў, за валасы надраў, пеўніка адабраў. — ну — кажа пеўніку: — глядзі-ж больш нікому не адчыняй хаткі. бо цяпер пайду далей, за горы. і ў другі раз прыбягае ліска. — пеўнік, пеўнік, адчыні! пазыч мне лапату, прыехалі госьці з замосьця, няма чым пірагі ў печ садзіць. — не, — кажа пеўнік, — не адчыню, бо ты мяне зрадзіш. — не, не, пеўнічку, далібо не абману. дык пеўнік, як добры дурань, адчыніў дзьверы і дае лапату, а ліска за пеўнічка і ў ногі. яшчэ мацней стаў крычаць пеўнік: коціку-браціку, мяне ліска схапіла, зубамі крыльцы шчаміла, ды нясе мяне ў цёмныя лясы, за высокія горы, у глыбокія норы! ратуй мяне! чуць толькі пачуў коцік пеўнікаў крык. бегчы ды бегчы, бегчы ды бегчы — насілу дагнаў ліску зь пеўнікам. калі-ж узлаваўся каток, як стаў лісіцу за патыліцу драць! пусьціла лісіца пеўніка ды ходу. прывёў коцік пеўніка дахаты. назаўтра йзноў кажа яму: — сяньня я пайду яшчэ далей. а ты-ж глядзі, не ашукайся. бо калі йзноў паслухаеш ліскі, дык яна цябе зьесьць. ліска пад акном пільнавала. як толькі каток адыйшоўся, яна йзноў пад аконца прыбегла. — пеўнік, пеўнік, адчыні! ехалі баяры, рассыпалі проса, няма каму пазьбіраць! ідзі памажы. — хлусіш. ты йзноў хочаш мяне ашукаць, — кажа пеўнік. а ліска хітра сьмяецца ды кажа: — а які-ж ты недаверлівы! ды глянь-жа сам, калі ня верыш! а я пабягу хутчэй зьбіраць проса. — і сьхілілася за сьцяну. выхінуўся пеўнік праз аконца, а ліска — хоп — за яго ды ў лес. крычэў, крычэў пеўнік, але коцік яго ўжо не пачуў. прыходзіць коцік дамоў, а ў хатцы нікога няма, і аконца адчынена. здагадаўся коцік, што ліска такі схапіла пеўніка. горка стала коціку. і пачаў ён у дарогу зьбірацца, пеўніка ратаваць. надзеў боты-скараходы, да боку шаблю прычапіў, узяў з сабою скрыпачку й пайшоў. ішоў ды ішоў, ішоў ды ішоў, сустракае зайчыка. — зайчык, зайчык! ці ня бачыў ты ліскі бягучы, пеўніка нясучы? — бачыў, — кажа зайчык вось у тую нару пабегла. а тым часам у лісчынай хатцы ўжо ў печы паліцца, ў сагане вада грэецца, нож ляжыць навостраны пеўніка рэзаць. сеў каток каля нары, на скрыпцы зайграў ды й запяяў: дылі, дылі, скрыпачка, залатыя струначкі! а ў норцы лісачка, а ў ліскі новы двор, тры дачкі на выбор. ліска перапыніла работу на кухні. пасылае старэйшую дачку чучалку: — паглядзі, чучалка, што там за паніч пад варотамі пяе? выйшла чучалка, а коцік яе — хапець за карак, — ды ў торбу. а сам яшчэ гучней грае ды сьпявае: дылі, дылі, скрыпачка, залатыя струначкі! а ў норцы лісачка, а ў ліскі новы двор, тры дачкі на выбор. пасылае ліска сярэднюю дачку пачучалку. — схадзі, паглядзі, пачучалка, чаму гэта чучалка так забавілася, мабыць, дужа важныя панічы прыехалі? выбегла пачучалка, падскокваючы, за вароты. а коцік яе — хапець за карак, — ды ў торбу. а сам яшчэ гучней грае ды сьпявае: дылі, дылі, скрыпачка, залатыя струначкі! а ў норцы лісачка, а ў ліскі новы двор, тры дачкі на выбор. адна тая чучалка харошая, другая пачучалка прыгожая а трэйцяя меншая, мабыць прыгажэйшая. ліска аж аблізнулася, так спадабалася ёй каткова песьня. — ідзі й ты, — кажа да меншай дачкі. — пэўна там знатныя панічы прыехалі. выбегла й трэйцяя дачка. а коцік — хапець — за яе ды ў торбу. тады ў хату лісчыну ўбег ды закрычэў: — гэй, ты, старая лісіца! дзе пеўніка падзела? — а мой-жа ты, сакалочак! а мой-жа ты каласочак! а я й повідам ня бачыла, а я й почутам ня чула! але коцік яшчэ мацней крыкнуў: — аддай пеўніка, бо як бач сваіх дачок аглядаць ня будзеш! — і замахнуўся шабляю. спалохалася лісіца. пеўніка аддала, а сабе дачок забрала. з тэй пары разумнейшы стаў пеўнік. і сталі яны з коцікам дружна жыць. а ліска й дагэтуль сватоў чакае. ніхто яе дачок замуж не бярэ, бо дужа-ж яны хітрыя.
